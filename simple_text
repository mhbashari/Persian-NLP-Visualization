درباره ظهور و سقوط تمدن ها و علل آن نظریات مختلفی بیان شده است که نمونه های نام آشنای آن نظریه های آرنولد توین بی، ویل دورانت و... در این باره است. در میان متفکران مسلمان نیز نظریه پردازی درباره تمدن پیشینه ای طولانی دارد، اما از معاصران می توان از علامه محمدتقی جعفری نام برد که نظریه تمدن انسان محور را مطرح کرده است. اما این نظریه چیست و درباره ظهور و سقوط تمدن ها چه دیدگاهی دارد. پاسخ این پرسش ها را از دکتر عبدالله نصری، پژوهشگر ایرانی فلسفه و یکی از شاگردان علامه جعفری، می شنویم.

•	بر پایه نظر علامه جعفری، تمدن اسلامی باید تمدنی انسان گرا باشد که به وجوه معنوی و روحانی انسان اصالت دهد و او را در مسیر اقتضائات فطری و جاذبه الهی به تحرک و تلاش متمایل کند. نظر علامه در زمینه تمدن از جهت قلمرو معرفتی، در بستر جامعه شناسی تاریخی واقع شده است. در عین حال ایشان فرهنگ و تمدن را در کنار هم قرار دادند. تلقی علامه از ضرورت نسبت میان این دو مقوله چیست؟

نصری: همواره تصویری از تمدن عظیم اسلامی متعلق به قرن های چهارم و پنجم هجری قمری در ذهن ماست و به دنبال این هستیم تا در مقابل تمدن غربی، تمدن اسلامی را احیا کنیم. حال بر اساس چه تئوری این کار انجام شود؟ من معتقدم علامه متفکری است که با تجزیه و تحلیل های فلسفی خود پاسخ این سؤال را می دهد. در واقع می گوید که فرهنگ جامعه چگونه باید باشد و ما باید چه تحلیلی از تمدن داشته باشیم. علاوه بر آن باید مشخص کنیم که در مباحث فکری و فلسفی خودمان رابطه فرهنگ با تمدن چیست؟ بر این مبنا یکی از تعاریفی که ایشان در باب فرهنگ ارائه می دهد، کیفیت یا شیوه بایسته یا شایسته برای آن دسته از فعالیت های حیات مادی و معنوی انسان هاست که مستند به طرز تعقل سلیم و احساسات تصعیدشده آنان در حیات تکاملی است. فرهنگ با فعالیت های مادی و معنوی انسان ها ارتباط دارد و در واقع روی این شیوه ها تأکید می کنیم و اگر بنا باشد فعالیت های مادی و معنوی را در جهت مثبت انجام دهیم، باید مبتنی بر عقل و احساسات باشد، اما آیا می شود فعالیت های انسان مبتنی بر احساسات هم باشد؟ آیا در این صورت تعارضی با عقل پیدا نمی کند؟ این پرسش در ارتباط با تحلیلی که علامه درباره احساسات می کند، باید مورد بررسی قرار گیرد.

•	در این منظومه فکری چه تقسیم بندی از احساسات وجود دارد؟

نصری: علامه احساسات را به تام و تصعیدشده تقسیم می کند و بر احساسات تصعیدشده و تعالی یافته تأکید دارد. این احساسات هیچ گونه منافاتی با تعقل و کارکرد «عقل سلیم» ندارد. این موضوع یکی از ابعاد مهم اندیشه های علامه جعفری است که نه تنها در بحث فرهنگ، بلکه در تمام بحث های دیگر نیز عنوان می کند که صرفا بر روی عقل تأکید ندارد و به انسان تک بُعدی نگاه نمی کند و معتقد است همان قدر که عقل در انسان مؤثر است، احساسات هم مؤثر است و نمی شود انسان را یک موجود انتزاعی متعقل فرض کرد. بسیاری از فعالیت ها و انگیزه های رفتاری انسان ریشه در احساسات او دارد. چه بسا بگوییم احساسات جزء عوامل محرکه انسان است. با توجه به مبانی انسان شناسی وی در تعریفی که از فرهنگ ارائه می دهد، روی این نکته تأکید دارد که ما در فرهنگ می خواهیم رفتارها و فعالیت های انسان را بررسی کنیم. در بحث فرهنگ هدف این است فعالیت های انسان را در دو بُعد حیات مادی و معنوی تنظیم کنیم. علامه این هدف را حیات تکاملی انسان می داند. ایشان معنای دیگر فرهنگ را شیوه انتخاب شده برای کیفیت زندگی می داند؛ یعنی هر فرد برای زیستن خودش یک شیوه و روشی انتخاب می کند که البته این شیوه و روش تا حدودی در ارتباط با شرایط زمانی، عوامل محیطی، عوامل اجتماعی، جنبه های روحی و روانی انسان ها و رویدادهای نافذ در حیات یک جامعه است. علامه در تعریف اول بر یک فرهنگ ایدئال تأکید دارد که ما باید در این مسیر گام برداریم، اما در تعریف دوم بر فرهنگ موجود تکیه دارد. بنابراین، می گوید زمان و عوامل محیطی، عوامل اجتماعی و پدیده های روحی و روانی نیز در فرهنگ پذیری انسان و در فرهنگی که انسان می پذیرد، مؤثر است. این تعریف در واقع بر تحقق یافتن فرهنگ و فعلیت یافتن آن تأکید می کند.

•	با وجود این تعاریف، علامه چه نسبتی میان تمدن و فرهنگ قائل است؟

نصری: ایشان تمدن را برقراری نظم و هماهنگی در روابط انسان های یک جامعه که تصادم ها و تزاحم های ویرانگر را منتفی سازند و مسابقه در مسیر رشد و کمال را قائم مقام آنها بنماید، تعریف می کند. به طوری که زندگی اجتماعی افراد و گروه های آن جامعه موجب بروز و به فعلیت رسیدن استعدادهای سازنده آن باشد. همچنین علامه تمدن را از تشکل هماهنگ انسان ها در حیات معقول با روابط عادلانه و اشتراک همه گروه های جامعه و در پیشبرد اهداف مادی و معنوی همه انسان ها در تمام ابعاد مثبت می داند. در مورد تعاریفی که علامه از تمدن ارائه می دهد، بیشتر تمدن بر اساس غایتی است که باید طی کند؛ یعنی در اینجا علامه از روابط بین انسان ها و از تشکل بین آنها سخن می گوید. مسلماً این تمدن برای رسیدن به حیات معقول انسان ها گام بر می دارد.

•	علامه چه تفاوتی میان فرهنگ و تمدن در نظر می گیرد؟

نصری: اولین تفاوت این است که فرهنگ نشانگر معلومات، خواسته ها و آرمان های یک جامعه است، اما تمدن بر فعالیت های اصیل فردی و اجتماعی انسان تأکید دارد. وی معتقد است تمدن ها به طور طبیعی به جوامع مختلف راه پیدا می کنند؛ زیرا به فعالیت های انسانی ارتباط دارند. انتقال فرهنگ از یک جامعه به جامعه دیگر به راحتی صورت نمی گیرد، مگر فرهنگی که غالب باشد. تفاوت دوم این است که اگر عواملی که یک فرهنگ را به وجود می آورد، از میان بروند، پویایی آن فرهنگ نیز از بین می رود و فقط نمودی از آن باقی می ماند، اما تمدن ها از میان نمی روند؛ زیرا تمدن ها به عوامل اصیل حیات انسان ها ارتباط دارند و به راحتی دچار رکود نمی شوند، مگر اینکه تمدنی دچار ایستایی شود. البته این بدان معنا نیست که تمدن هیچ گاه از بین نمی رود. چنانچه انسان ها همان طور که از آرمان ها و اهداف و خواسته هایشان دست بردارند، از فعالیت های اصیل حیات فردی و اجتماعی شان هم دور شوند، زمینه تغییر و تحول تمدنشان فراهم خواهد شد. تفاوت سوم این است که علامه می گوید در طول تاریخ تمدن های بسیاری به وجود آمدند و همچنین فرهنگ های بسیاری پا به عرصه وجود گذاشتند، اما وقتی به تمدن ها نگاه کنیم خواهیم دید که حداکثر 21 تمدن داشته ایم، در حالی که فرهنگ ها با این تعداد قابل مقایسه نیستند.

•	آیا می توان چنین استنباط کرد: این فرهنگ ها هستند که تمدن ها را می سازند؟

نصری: بله؛ اما علامه این فرهنگ را مشروط به احراز شرایطی می کند. فرهنگ ها عموما فعالیت های مربوط به جوامع خاص هستند، در حالی که علامه ویژگی هایی را که برای تمدن ذکر می کند به یک جامعه خاص اختصاص ندارد. وقتی ایشان در تعریف تمدن می گوید: تمدن بیانگر فعالیت عوامل اصیل حیات فردی و اجتماعی است، به این معنی است که اگر در یک تمدن نظام حقوقی درست ساکن باشد، مدیریت سیاسی منطقی حاکم باشد، جهت رفع نیازهای زندگی انسان از امکانات فنی بهره برداری درست شود و از فعالیت های فکری انسان ها نیز استفاده صحیح شود، به رفاه انسان ها توجه شود و کار چه از لحظ فکری و چه عضلانی دارای ارزش باشد، این تمدن بقا خواهد یافت؛ زیرا همه این موارد، عوامل اصیل حیات فردی و اجتماعی انسان ها هستند. وی معتقد است در جامعه باید فرهنگی حاکم باشد که در این عوامل ریشه داشته باشد و اگر فرهنگ جامعه ای در مسیر این عناصر اصلی حیات حرکت کند، تمدن زا و تمدن ساز می شود.

•	از نظر علامه میان تمدن های 21 گانه ای که در طول تاریخ حیات داشته اند، چه اشتراکاتی وجود داشته است؟

نصری: علامه چند عنصر را ذکر می کند که یکی از این عناصر مشترک، حقوق مشترکی است که بر مبنای عدالت استوار بوده و این حقوق مشترک در تمدن های مختلف موجب نظم و هماهنگی زندگی اجتماعی انسان ها شده است. نکته دوم اینکه در تمدن های مختلف همواره سعی شده است عوامل مزاحم طبیعت و انسان ها به چالش کشیده شود. در واقع تمدن ها با عوامل مزاحم طبیعت و حتی انسان های طغیانگر مبارزه کرده اند. بر همین اساس هیچ تمدنی را بدون نظام حقوقی و قضایی و یا حتی بدون اقتصاد نمی بینید. نکته سوم اینکه در تمدن ها مدیریت سیاسی منطقی مورد توجه قرار می گرفت. حال چه بسا در بعضی از مقاطع حیات اجتماعی انسان ها و در بعضی جوامع که در ذیل یک تمدن بودند، مدیریت های منطقی وجود نداشته است، اما در مجموع در هر تمدنی طبع مدیریت سیاسی منطقی که موجب تشکل افراد و رشد و شکوفایی با ابعاد وجودی انسان ها شود، مورد توجه بوده است. نکته چهارم آنکه در هر تمدنی با توجه به امکاناتی که در آن عصر و زمان وجود داشته، سعی می شد که از وسایل فنی در جهت رفع نیازهای زندگی و تأمین رفاه انسان ها استفاده شود. هر تمدنی که به این عناصر بیشتر مراجعه داشت، بقای بیشتری پیدا می کرد. نکته آخر اینکه در تمدن های مختلف به عنصر کار توجه و تفسیر و توجیه منطقی از آن هم در زمینه کار فکری و یدی ارائه می شد.

•	علامه در آثارش بیان می کند که ما می توانیم تمدن ها را از دو زاویه انسان محوری و قدرت محوری بررسی کنیم. کدام یک از این دو دیدگاه ناظر بر ساخت تمدن است؟

نصری: مراد از تمدن در دیدگاه انسان محوری، تشکل انسان ها با روابط عالی و اشتراک همه گروه ها و افراد جامعه در پیشبرد اهداف مادی و معنوی برای رسیدن به حیات معقول است که در این حیات، همه استعدادهای سازنده انسانی هم شکوفا شده و هم به کار گرفته می شوند، اما در دیدگاه قدرت محور، منظور به فعلیت رسیدن همه استعدادها و استخدام همه اشکال قدرت در پیشبرد حیات طبیعی معمولی است. این بحث علامه، بسیار مهم است که ما اصولا بر اساس این دو زاویه می توانیم هم به ارزیابی تمدن ها بپردازیم و هم آینده تمدن ها را تا حدودی پیش بینی کنیم. ممکن است در یک برهه زمانی، تمدنی به دنبال برقراری روابط سازنده و مثبت میان انسان ها باشد و ارتباط افراد نه فقط در یک جامعه، بلکه حتی در جدل افراد یک جامعه با جوامع دیگر نیز درجهت پیشبرد اهداف مادی و معنوی همه انسان ها باشد. این جامعه و این تمدن به دنبال این است که یک حیات معقول بر زندگی همه انسان ها و نه فقط انسان های جوامع خودش حاکم شود. در قدرت محور تمام تلاش یک تمدن از سردمداران و سیاستمداران تا چهره های علمی و توده های مردم به انحای گوناگون خودآگاه یا ناخودآگاه در جهت یک حیات طبیعی معمولی شکل می گیرد. البته باید به این نکته توجه کرد که تحلیل علامه، براساس تئوری است که در باب حیات معقول دارد.

•	علامه عوامل اعتلای تمدن ها را چه می داند؟

نصری: وی عواملی را به عنوان عوامل اعتلای تمدن ها بیان می دارد. از جمله این عوامل؛
1. پایبندی به خصلت های نیکو است؛ یعنی افراد جوامع التزام به اعمال و رفتار خوب و پسندیده داشته باشند؛
2. مردم آرمان های بزرگ داشته باشند. این موضوعی بسیار مهم است که آرمان های انسان ها چیست؟ آیا آرمان یک انسان این است که فقط یک زندگی طبیعی داشته باشد و فقط در فکر منافع و خواسته های خودش باشد؟
3. تکاپو در مخاطرات بزرگ و تلاش برای حل مشکلات، یعنی در این جوامع چقدر به مشکلات بشری توجه می شود؛
4. التزام مردم به وفای به عهد؛ یعنی توجه به تعهدات چه در حوزه روابط فردی و چه در حوزه بین المللی؛
5. اعراض از کبر و برتری جویی و قدرت طلبی؛
6. وجود نیت های پاک در مردم؛
7. صحت و سلامت روحی افراد جامعه؛
8. جریان یافتن امور زندگی بر مبنای حق؛ یعنی انسان ها تا چه اندازه حق را بر حیات خودشان حاکم می دانند. آیا حق مدار و حق محور هستند و در مسیر دفاع از حق گام بر می دارند؟
9. خویشتن داری از ظلم؛
10. انصاف برای همه خلق؛
11. پرهیز از فساد روی زمین؛
12. استفاده از نیروهای خود در جهت از بین بردن عوامل مزاحم مادی و معنوی حیات انسان ها؛
13. توافق امیال و آرمان ها؛ یعنی انسان ها آرمان های مشترکی دارند و در جهت آن آرمان های مشترک، خواسته های مشترک دارند؛
14. اعتدال دل ها و بصیرت های نافذ.

•	از دیدگاه علامه علاوه بر عوامل ضد اعتلای یک تمدن که به طور منطقی زمینه سقوط آن را فراهم می کند، چه عناصر دیگری موجب زوال یک تمدن می شود؟

نصری: علامه بحث مستقلی در این رابطه مطرح می کند. ایشان می گوید اگر بخواهیم تمام عواملی که به عنوان علل زوال و سقوط تمدن ها مطرح می شود، ذیل یک جمله ای قرار دهیم این جمله این است که «من هستم، پس تو نیستی.» یا «هستی تو مشروط بر این است که من آن را بخواهم.» از نظر علامه این به معنای ظلم و استکبار است که حتی در آیات قرآن به عنوان عامل سقوط تمدن ها نیز ذکر شده است. البته علامه معتقد است که ظلم را باید تعریف کرد و مصادیقش را درست نشان داد. از نظر ایشان ظلم به معنی تعدی به قانون حیات واقعی معقول است و معنای محدودی ندارد. ظلم به خود، از مهم ترین مصادیق بارز ظلم است. براساس این شاخص ها، فقط تمدن غرب را نقد نکنیم، بلکه براساس آنها وضعیت جامعه خودمان را هم مورد بحث و ارزیابی قرار دهیم. با توجه به این ملاک ها بگوییم که اگر ما به دنبال شکوفایی و احیای تمدن اسلامی هستیم، آیا اصولا در این مسیر حرکت می کنیم؟ شاخص های عینی که علامه ارائه می دهد، شاخص هایی است که این مهم را نشان خواهد داد.

•	علامه در باب تمدن و تأمل فلسفی درباره آن، اصولی را مورد توجه قرار داده است. این اصول کدام اند؟

نصری: علامه بحث های فلسفی را در شناسایی تمدن ارائه کرده است و این مباحث عینی و انضمامی است و با توجه به مطالعه تمدن ها و مبانی معرفت شناسی و به ویژه مبانی انسان شناسی، این تحلیل ها را ارائه داده است. هر فیلسوفی که بخواهد چه در باب فرهنگ و چه در باب تمدن بحث های مهمی را مطرح کند، باید بر اساس مبانی انسان شناسی به تحلیل بپردازد. علامه دو نوع اصول فلسفی را در این رابطه بیان داشته است: یکی اصول فلسفی غیرمشروط در تمدن شناسی و دیگر اصول فلسفی مشروط در مطالعه تمدن ها. وی در باب اصول فلسفی غیر مشروط معتقد است که در تمدن ها چند اصل کلی حاکم است:
اصل اول، اصل خواست حیات است که این اصل را گاهی به حب ذات، صیانت ذات، خود داشتن، تکاپو در راه حراست از حیات و یا خودخواهی مثبت تعبیر می کنند. این اصل مختص به انسان ها نیست و در حیوانات هم این خودخواهی دیده می شود. انسان ها به جهت برخورداری از عقل و وجدان و استعدادهای گوناگونی که دارند می توانند جهت دهی خاصی به این حب ذات یا خواست حیاتشان بدهند؛ یعنی حیات خود را در مسیر خاصی به حرکت درآورند یا بقای حیات آنها در جهت خاصی باشد. در یک تمدن ایدئال، خواست انسان ها در جهت تحقق حیات معقول است.
اصل دوم بر اقتصاد تأکید دارد. ایشان معتقد است نمی توان نقش اقتصاد را در باروری و نابودی تمدن ها نادیده گرفت؛ زیرا اقتصاد یکی از عوامل قوام حیات بشری است و رفاه اقتصادی از مختصات یک تمدن به شمار می رود. البته این بدان معنی نیست که علت اصلی پیدایش یک تمدن و یا تنها علت زوال یک تمدن موضوع اقتصاد است، بلکه اقتصاد عنصر بسیار مهمی است و هیچ تمدنی نمی تواند بدون نظم و رفاه اقتصادی به وجود آید. رفاه اقتصادی، نشانه رشد یک تمدن هم نیست و از عواملی به شمار می آید که لازمه بقا و نه بیانگر اعتلای یک تمدن است.
اصل سوم از نظر علامه آزادی و اختیار است که این اصل نیز شرط به وجود آمدن تمدن و هم بقای آن است. ایشان آزادی معقول را وسیله ای برای دستیابی به کمال می داند و از این سخن می گوید که برای بقای یک تمدن همواره باید کسانی که در جوامعی ذیل یک تمدن قرار دارند، در ایفای نقش هایشان، به مسئله آزادی و اختیار انسان ها توجه داشته باشند و هر جامعه ای که در آن آزادی معقول به خطر بیفتد، باید احساس خطر کند.
اصل چهارم اینکه ایستایی یک تمدن آغاز به قهقرا رفتن آن است؛ یعنی یک تمدن برای اینکه بقا یابد نیاز به یک سلسله عوامل بقا و حفظ دارد. اگر این عوامل از بین برود، پویایی آن از بین می رود. علامه می گوید: نوابغ مدیران واقعی و نیروهای انسانی سرمایه های یک تمدن هستند. اگر به نقش و کارکرد این سرمایه ها توجه نشود و در پی آن اراده جوامع بشری به دست عده ای از مدیران نالایق و فرصت طلب بیفتد، نوابغ این جوامع سرکوب شوند و از این جوامع هجرت کنند، آن جوامع باید در مسیر تمدنی شان احساس خطر کنند.
اصل پنجم این است که بر همه فعالیت های بشری اصل علیت رعایت نشود، جامعه رو به سقوط خواهد رفت و تمدنی که ذیل آن قرار دارد آسیب می بیند؛ بنابراین برای تحقق یک تمدن آرمانی باید به این مؤلفه ها توجه شود.

•	مؤلفه های اصول فلسفی مشروط از دیدگاه علامه کدام است و چه نسبتی با تمدن دارد؟
نصری: علامه معتقد است که پنج اصل غیرمشروط بدون تأثیرپذیری از عوامل بیرونی و درونی یک تمدن تأثیر نمی گذارند. اصول غیر مشروطی که گفته شد همواره تحت تأثیر سلسله علل گفته شده است. درباره اصل اول غیر مشروط حب ذات علامه می گوید که خواست افراد را یک سلسله علل محدود می کند. در یک تمدن انسان محور، باید تلاش شود که این محدودیت ها جنبه منطقی داشته باشد؛ یعنی خودخواهی های انسان ها باید در جهت مسیر حیات معقول باشد. درواقع تعلیم و تربیت ها و مدیریت ها در جامعه، خودخواهی افراد را کنترل کند. اصل دوم اقتصاد است که اقتصاد باید همرا نفی فقر در جامعه باشد. به این ترتیب بقای یک تمدن تضمین می شود و در غیر این صورت به زوال یک تمدن می انجامد. ایشان درباره اصل سوم، یعنی اصل آزادی، نیز معتقد است که آزادی باید آزادی تعدیل شده و معقول باشد. در مورد اصل چهارم، ایستایی و رکود، اظهار می دارد که هر تمدنی با و جود یک عده فشارهای بیرونی و درونی از بین نمی رود، بلکه سقوط تمدن با از بین رفتن اصول حاکم بر تمدن امکان پذیر است. تمدنی که جوشش درونی نداشته باشد و انسان محور نباشد، آسیب پذیر است. اگر عوامل حافظ یک تمدن در درون یک تمدن استمرار داشته باشد، عوامل بیرونی نمی تواند یک تمدن را از بین ببرد. ممکن است عوالم بیرون ایستایی موقتی ایجاد کند، ولی موجب زوال آن تمدن نمی شود.
اصل پنجم نیز مسئله قانون علیت و حاکمیت قانون علیت بر همه رفتارهای فردی و اجتماعی انسان هاست. در این اصل باید به این نکته توجه کرد که طبق قانون علیت، خواسته های معقول انسان ها آثار مثبت به وجود می آورد و خواسته های غیرمعقول هم آثار منفی در یک تمدن بر جای می گذارد.
در نهایت علامه تمدن بیزانس و تمدن اسلامی را نمونه تمدن اصیل می داند که این دو تمدن از تمدن های دیگر متأثر نشدند. این تمدن ها از درون جوامع خود جوشیدند و رشد کردند. وی معتقد است باید بین نمودهای عینی تمدن که مراد امکانات مادی و رفاهی، ایجاد امنیت حقوقی و رشد و عظمت روحی انسان هاست، تفکیک قائل شد. اگر در تمدنی رشد و عظمت روحی انسان ها در جهت حیات معقول، هدف اصلی تلقی نشود، آن تمدن هر اندازه که از جهت امکانات مادی و رفاهی توانمند باشد، باز اصالت نخواهد داشت و حتی آن تمدن در معرض نابودی است. رشد و عظمت انسان ها و امنیت حقوقی آنان یک اصل اساسی برای بقای یک تمدن است. علامه می گوید که تمدن ها می توانند تا حدی تأثیر بپذیرند، اما از بعد انسان محوری قادر به تقلید نیستند. یک تمدن باید در درون خود، آن اصول انسان محور را بپذیرد.
چگونه می توان الگوی اسلامی ـ ایرانی پیشرفت را اجرا کرد و عموم جامعه را پیگیر آن ساخت؟ عبدالحسین کلانتری، عضو هیئت علمی گروه جامعه شناسی دانشکده علوم اجتماعی دانشگاه تهران و نویسنده کتاب «گفتمان از سه منظر جامعه شناختی، فلسفی و زبان شناختی»، گفتمان سازی را راهکار اجراسازی این الگو می داند و بر تفاوت اساسی آن با پیاده سازی تاکید می کند. متن گفت و گوی زیر روشن سازنده وجوه تفاوت این دو راهکار و چگونگی گفتمان سازی برای الگوی اسلامی ـ ایرانی پیشرفت است.


•	از نگاه شما «گفتمان سازی» در راستای الگوی اسلامی ـ ایرانی پیشرفت، چه اندازه تعبیر معناداری است؟

کلانتری: باید از اینجا آغاز کنیم که گفتمان تعاریف مختلفی دارد و متناسب با اینکه شما چه معنایی را از آن اراده کنید، گفتمان سازی هم معانی خاصی پیدا می کند یا ممکن است بی معنا تلقی شود. اگر برآمدن و ورافتادن گفتمان ها را ناشی از نیروهای کور تاریخی بدانیم، گفتمان سازی چندان معنادار نخواهد بود؛ چون گفتمان را محصول اراده و کنشگری انسان ها نمی دانیم، بلکه گفتمان ها هستند که سوژه ها را تولید می کنند و کنش ها را شکل می دهند. از این منظر، اراده و فاعلیت زاییده گفتمان است.
اما در فضای معرفتی ای که ما در آن تنفس می کنیم، اجماعی نسبی در این رابطه وجود دارد که عناصری مثل قدرت با همه شئون و شقوقش ــ به ویژه قدرت نرم که در میکروفیزیک قدرت و در فضای رسانه خودش را نشان می دهد ــ بر روی گفتمان ها تأثیر دارند. از این نگاه، گفتمان ها دیگر تحت تأثیر نیروهای کور تاریخی قرار نمی گیرند. این را در آثار و آرای کسانی چون فوکو می بینیم. در تبارشناسی فوکو چرخشی به این سو شده که نقش عنصر قدرت نیز در شکل گیری و تولید گفتمان ها و البته در تولید سوژه ها دیده شود؛ بنابراین قدرت بر گفتمان تأثیرگذار است، اما این تأثیرگذاری قدرت و بالاخص قدرت نرم و پراکنده در عرصه های اجتماعی (نه قدرتی که در نگرش کلاسیک خود را در تاج پادشاه و سلسله مراتب رسمی حکومت متجلی می کند) به این معنا نیست که اراده را به طور تام و تمام در شکل گیری گفتمان ها بپذیریم.
در هر صورت گفتمان ها با توجه به اقتضائات تاریخی، فرهنگی و اقتصادی و بسیاری از جهات و توجهات دیگر شکل می گیرند؛ بنابراین گفتمان سازی از این منظر هم تخصیص می خورد. در واقع تنها در شرایطی خاص است که گفتمان سازی مقدور است و می توان گفتمان های خاصی را تولید کرد یا به شکل گیری گفتمان های خاص دامن زد. به بیان ساده، ندا‌های گفتمانی باید در فضای جامعه طنین داشته باشند. اگر به هر دلیل این طنین را نداشته باشند و یا شنیده نشوند و یا به درستی رمزگشایی نشوند، آن گفتمان با شکست رو به رو خواهد شد. ما در مقاطع مختلف تاریخی گفتمان هایی داشته ایم که مطرح شده اند، ولی برای اینکه به عرصه بنشینند، سال ها و سال ها طول کشیده تا خود را به عنوان گفتمان مسلط مطرح کنند. زمزمه هایی در همان آغاز بوده اما در آن شرایط طنین نداشته است. اصولاً خاصیت گفتمان مسلط این است که همه گفتمان های دیگر را ذیل خودش معنا می کند. یکی از کارکردهای گفتمان مسلط همین است که به ما بگوید چه چیزهایی را بشنوید و چه چیزهایی را نه. اگر هم زمزمه هایی از گفتمان های دیگر به گوش برسد، گفتمان مسلط می کوشد آنها را در چهارچوب خودش معنا کند؛ لذا آنها را قلب ماهیت می کند.
بنابراین مفهوم گفتمان سازی، بی معنا نیست، اما متناسب با شرایط تاریخی است که معنا پیدا می کند؛ از این رو گفتمان سازی نباید اراده گرایی محض را دامن زده و سوژه محوری را دنبال کند. البته با این تخصیصات، گفتمان سازی بامعنا و ممکن است. باید شرایط و اقتضائات را دید و آنگاه دست به تولید گفتمان هایی زد و یا زمینه ها را برای شکل گیری آنها مهیا کرد.

•	به نظر می رسد حتی اراده گرایی محض هم در مقام تبیین، در نهایت به ضد خودش تبدیل می شود؛ چون تضاد و تقابل اراده ها از منابع مختلف را به دنبال دارد و در نهایت سوژه یا کنشگر ناگزیر از عقب نشینی در برابر اراده های دیگر خواهد بود. در این وضعیت، گفتمان سازی چگونه ممکن خواهد بود؟

کلانتری: پرسش شما بحث نظری مفصلی را اقتضا می کند. فوکو تا هنگامی که در دوره دیرینه شناسی خود زیست می کند و می اندیشد، با همین چالش رو به روست. آنجا کار وی توصیف است و می خواهد تاریخ حال را بنویسد؛ چون می خواهد توصیف کند، دنبال علت کاوی شکل گیری گفتمان ها نیست. در دیرینه شناسی، فوکو سوژه ها را زاییده گفتمان ها می ‌داند. این گفتمان ها هستند که سوژه ها را فرامی خوانند و به کنشگری وادار می کنند. برای همین هم هست که در آثار اولیه فوکو نوعی ساختارگرایی دیده می شود، اما فوکو در مرحله دوم اندیشه خود یعنی تبارشناسی است که به سوژه بیشتر توجه می کند. البته نه از منظر اراده گرایی محض، بلکه اراده گرایی معطوف به قدرت. فوکو قدرت را منفی نمی بیند، بلکه آن را زایا می داند. چرا؟ چون همین قدرت است که سوژه را تولید می کند. در دوره دوم اتفاقی می افتد: گفتمان ـ سوژه تبدیل می شود به سه ضلعیِ گفتمان ـ قدرت ـ سوژه. در تعاطی این سه است که پدیده های اجتماعی شکل می گیرند. آن قدرت هم میکروفیزیک قدرت است و در صحنه زندگی روزمره رقم می خورد. اینجاست که امکان تغییر و تحولات پیدا می شود. فوکو در اینجا به مفهوم پراکسیس مارکسی نزدیک می شود؛ یعنی در کنش های روزانه است که امکان تغییر گفتمان به وجود می آید.
تفاوت نگاه گفتمان ساز با نگاه های دیگری که دنبال تعریف بسته های آماده ای برای مخاطبان و وارد کردن آن به عرصه علمی و اجتماعی هستند، در همین جاست. آن نگاه ها، از بالا به پایین هستند و راجع به موضوع بحث ما، می توان گفت که به دنبال «تدوین» الگوی اسلامی ـ ایرانی پیشرفت هستند، در حالی که «گفتمان سازی» برای تدوین الگو، مقوله ای متفاوت از خود تدوین است. آنچه کامیاب و پایدار خواهد بود، گفتمان سازی است، اما تدوین الگو این خاصیت را ندارد. از منظر تدوین گرایان، یک سری نخبه در شرایط خاصی تأمل می کنند و در بهترین حالت به نتیجه مشخصی در قالب یک مدل می رسند. آنگاه این دغدغه برایشان مطرح می شود که چگونه آن مدل واحد را در عرصه اجتماعی پیاده سازی کنند. این «پیاده سازی» در نقطه مقابل «گفتمان سازی» است. اینجاست که مشکل حاد «طنین داشتن» مطرح می شود.
با رویکرد گفتمان سازی، پله اول این است که بتوانید وارد عمل اجتماعی کنشگران در سطوح مختلف سیاست گذاران، رسانه داران، دانشگاهیان، توده مردم و... بشوید و همه را درگیر پدیده ای بکنید به نام «الگوی اسلامی ـ ایرانی پیشرفت». اینجا در درجه اول حتی مهم نیست که مدلول دقیق و قطعی این گزاره چیست؟ چون معنای آن در کنش بین الأذهانی سوژه ها شکل می گیرد. مهم این است که این دغدغه به وجود بیاید. در این تعاطی بین الأذهانی میان کنشگران، به تدریج ممکن است نه یک مدل، بلکه ده ها الگو شکل بگیرد. اتفاقاً محصول این رویکرد، پایدارتر است.
فوکو هم مرز خود را با تاریخ اندیشه از همین جاست که جدا می کند. در تاریخ اندیشه تصور آن است که اندیشه ها تاریخ را می سازند، اما فوکو روی این خط بطلان می کشد و می گوید: «کنش و عمل شما در زندگی روزمره در اینکه به چه بیندیشید و چگونه بیندیشید، تعیین کننده است.» او می گوید: «نوع نگاه کردن ما به یک قاب عکس یا موضوعات روزمره دیگر در حوزه های مختلف، معطوف به یک موضوع واحد است که یک صورت بندی گفتمانی را شکل می دهد و ما کم‌کم در همان چهارچوب می اندیشیم».

•	اگر قدرت را از این منظر نگاه کنیم، خود قدرت چیزی جدای از سوژه ها نیست و در دل یک سلسله مراتب رسمی حاکمیتی تعریف نمی شود، بلکه در سطح جامعه و عمل روزمره کنشگران پراکنده است. در چنین وضعیت توازن و تعادلی، آن عامل مرجِح که موجب تمایز و تفوق یک گفتمان خاص می شود، چیست؟ آیا ورود قدرت رسمی به این بازی، تعیین کننده نهایی خواهد بود؟

کلانتری: گفتمان اساساً یک بسته «یک جا» و «همه چیز» نیست و می تواند صور مختلفی و سطوح متفاوتی داشته باشد. ساده ترین سطح شکل گیری گفتمان، زمانی است که همه کنش های کلامی و غیرکلامی معطوف به یک موضوع واحد باشند، اما این موضوع چگونه وجود پیدا می کند؟ ممکن است در اثر یک اتفاق یا حادثه مانند انقلاب باشد یا رسیدن به یک احساس نیاز جمعی یا ... .
یکی از عناصر تأثیرگذار، قدرت رسمی است. اتفاقاً میزان تأثیرگذاری آن نیز به شرایط تاریخی برمی گردد و لذا نمی توان میزان تاثیر آن را به صورت فرامکانی و فرازمانی مشخص کرد؛ مثلاً طرح یک موضوع به عنوان دغدغه عمومی، توسط حکومت ایران ممکن است یک تأثیر داشته باشد و طرح همان موضوع توسط حکومت ژاپن، می تواند تأثیر دیگری داشته باشد. در خود حکومت ایران هم طرح یک بحث در یک زمان تاثیری دارد و در زمان دیگر، تاثیر دیگری. پس شرایط تاریخی و مناسبات اجتماعی نیز در این میانه تعیین کننده هستند.
به علاوه، ورود قدرت رسمی البته لزوماً به مفهوم اثرگذاری منفی نیست؛ اگرچه ما معمولاً وجوه منفی آن را خوب تحلیل می کنیم و البته در جای خود قابل بررسی است. من از سال 1383 دغدغه این الگو را داشته ام و در نخستین کتابم در زمینه توسعه در سال 1386 این دغدغه را منعکس کرده ام. امروز چاپ دوم این کتاب منتشر شده و شاید کسی که از بیرون نگاه می کند، احساس کند چون یک مقام رسمی کشور در این باره حرفی زده، من هم به دنبالش راه افتاده ام، در حالی که این موضوع از مدت ها پیش از اعلام رسمی، دغدغه پژوهشگران و نویسندگان بسیاری بوده که من هم یکی از آنها هستم.
اما فکر می کنم می توان از این حاشیه ها حذر کرد. اینها آسیب هایی است که در هر موقعیتی بروز می کند و اتفاقاً زمانی حادتر می شود که افرادی غیر مرتبط و غیر متخصص با این حوزه ها، در جهت اطاعت از امر مافوق، احساس تکلیف کنند. این چنین ورودها موجب ارائه تصویری کژ و بد از موضوع خواهد شد.
لذا اصل اینکه قدرت رسمی می تواند به این گونه موضوعات ورود کند را نمی توان در رویکرد گفتمان سازی نادیده گرفت و جلوی آن را بست. حتی عناصر و قدرت های خارج از حیطه سرزمینی ما نیز می توانند اثرات مثبت یا منفی فراوانی بر گفتمان سازی بگذارند؛ مثلاً شکل گیری کمیته ای با عنوان «توسعه محلی» در سازمان ملل متحد می تواند تأثیر مثبتی بر فرآیند گفتمان سازی الگوی اسلامی ـ ایرانی پیشرفت داشته باشد. سایر متفکرانی که در دیگر کشورها در زمینه توسعه بومی و محلی کار می کنند هم می توانند تأثیرات مثبتی داشته باشند و بالعکس برخی تصمیمات صندوق بین المللی پول و سایر ارکان اقتصادی جهانی ممکن است آثار منفی ای در این زمینه داشته باشند. می توان وارد این عرصه ها شد، عوامل مؤثر را شناسایی کرد و تأثیرات مثبت و منفی آنها را وزن کشی کرد و سنجید، اما چیزی که مسلم است این است که اثرگذاری این مؤلفه ها در فرآیند گفتمان سازی، انکارناپذیر است و جهت مثبت و منفی آن را با توجه به شرایط باید بررسی نمود.

•	درست است که مردم در کنش های روزمره شان، برخی تأثیرات را بر گفتمان های مطرح در سطح جامعه می بینند، اما جریان اصلی مطرح در زمینه مدل توسعه در محافل دانشگاهی و مراکز پژوهشی، همان جریان اصلی تفکر «نوسازی» با تلقی خطی است؛ یعنی اصول توسعه ثابت است، همه کشورهای توسعه یافته کم و بیش یک راه را می روند و ما هم باید در همان مسیر قدم بگذاریم. مردم نیز همان را به عنوان اصول و معیارها توسعه می پذیرند.

کلانتری: مردم در زندگی روزمره خودشان، الگوهای پراکنده ای را تجربه می کنند، اما واقعیت این است که در طول برنامه های توسعه ملی و در خلال تعاملات خارجی با کشورهای دیگر، به تدریج درک ما از مدل توسعه دگرگونی پیدا کرده است. برای همین در سطح کنشگران اجتماعی خُرد، افق چشم انداز پیشرفت کشور تا اندازه ای تحول یافته است. اما این الگو باز هم می تواند تغییر کند.
اگر الگو تغییر کند، در ساحت های مختلف، کنشگریِ کنشگران ما هم دگرگون خواهد شد. چون به شدت نقشی سوژه ساز برای علوم اجتماعی قائل هستم، اعتقادم این است که علوم اجتماعی به معنای موسع کلمه، شأنی صرفاً توصیفی و تبیینی ندارند، بلکه تفسیر مقاطع تاریخی از شئون آنهاست و وجه تولیدی دارند؛ بنابراین هنگامی که تفسیر سوژه ها از شرایط اجتماعی و وضعیت تاریخی که در آن زیست می کنند، متفاوت شد، بر اساس مکانیسم بازاندیشانه، کنش آنها هم دگرگون خواهد شد. متأسفانه علوم اجتماعی امروزی در ایران اصرار دارد که متن اجتماعی ما را سکولار تفسیر کند، در حالی که کنشگران در برابر آن مقاومت می کنند.
شما را ارجاع می دهم به مقاله ای که برای همایشی در انجمن جامعه شناسی ایران ارائه داده ام که نشان می دهد زبان علوم اجتماعی تجددی چگونه در ایران واقعیت اجتماعی کژدیسه را تولید می کند؛ با الگوهایی که سازگار با جامعه ما نیست، ولی اصرار دارند ما را به آن سمت برند.
با این استدلال، فکر می کنم اولویت این است که کنشگران نهادی و لایه های دانشگاهی جامعه باید نسبت به گفتمان الگوی پیشرفت توجیه شوند. مردم از این فضاها دور نیستند و کافی است دست از سر آنها برداریم تا بتوانند تجربه های کنش روزمره خودشان را الگوسازی کنند. هنوز عناصر اسلامی و ایرانی در خواست مردم ما برای نیل به توسعه دیده می شود.

•	اما کنش های زندگی روزمره مردم نیز می تواند دانشگاهیان یا سیاست گذاران ما را به سویی بکشاند که ناگزیر از گزینش و پذیرش مدل های موجود توسعه به طور تقلیدی شوند.

کلانتری: در اکثر حوزه ها کنش مردم ما با مدل های بومی بیشتر نزدیک و سازگار است تا لایه های دانشگاهی جامعه ما. اتفاقاً مشکل را بیشتر از دانشگاهیان می بینم که مایل اند واقعیت اجتماعی ایران را به گونه دیگری تفسیر کنند.

•	شاید اگر مثالی بفرمایید، مسئله روشن تر شود.

کلانتری: مثال من تمامی وقایع منجر به انقلاب اسلامی و بعد از آن است، حتی بعد از جنگ. حتی انتخابات هایی که در کشور برگزار شد؛ مثلاً نیاز و خواستی که مردم در سال 1384 در انتخابات از خود نشان دادند، برای علوم اجتماعی ما تصورناپذیر و پیش بینی نشدنی بود. من برخلاف برخی از دوستان، رأی مردم در انتخابات اخیر را هم چندان معیشتی نمی بینم. البته مؤلفه های معیشتی هست، اما در یک چهارچوب معرفتی معنا می شود. جریان اصلی شعارهای نامزدهای منتخب در سال 1384 و در سال 1392 هر دو مسائل اقتصادی بود، اما هر کدام یک گفتمان و چهارچوب متفاوت را برای بیان آن برگزیده بودند. عرض بنده این است که مقاطع مختلف تاریخی اقتضائات متفاوتی دارند.
حضور مردم در 9 دی یا عزاداری ها و نذری دهی ها و... نهادهای اجتماعی مانند خیریه ها و قرض الحسنه ها نشان می دهد که مردم ما نوع متفاوتی از توسعه را می خواهند و دارند آن را تجربه می کنند. بگذارید مثال دیگری بزنم. تا حالا چندین بار رؤسای بانک مرکزی و مسئولین اقتصادی در دوره های مختلف مصاحبه کرده و گفته اند صندوق های قرض الحسنه خانوادگی معتبر نیستند و پشتوانه ای ندارند، ولی مردم ما سال هاست که دارند آن را تجربه می کنند و ویژگی های خاص آن را درمی یابند. به عقیده من اینها قابل مطالعه است. با تمام نواقصی که از حیث نهادی دارد و تحلیلگران و تصمیم سازان به درستی به آن هشدار می دهند، اما هرچه هست، یک الگوی متفاوت از زیست اقتصادی است؛ اگرچه علوم اجتماعی ما ترجیح می دهد بخشی از این واقعیات را نبیند و بخشی دیگر را در چهارچوب سکولار معنا و رد کند.

•	نگرانی این است که مردم با ارزش گذاری و شاخص سازی های خودشان، سیاست گذاران را هم به موضع انفعال در پذیرش یک مدل غیر بومی بکشانند.

کلانتری: نمی خواهم بگویم این تناقضات و مشکلات وجود ندارد و نمی خواهم یک روایت یک دست ارائه کنم. شاید در ذهنم چند مثال نقض برای یافته های خودم هم داشته باشم، اما واقعاً ادراک کلی بنده به عنوان کسی که فهم نظری کوچکی از جامعه ایران دارد این است که کنش ها و خواست مردم با وجود نکاتی که گفتید، به یک الگوی بومی نزدیک تر است تا لایه های نخبگان و گاهی حتی تصمیم سازان.

•	با توجه این مقوله، چگونه می توان روی نخبگان دانشگاهی یا سیاست گذار کار کرد؟ چگونه می توان آنها را به سوی قاب بندی های دیگر از واقعیت های اجتماعی سوق داد؟ به خصوص که می دانیم نگاه نخبگان، بخش هایی از بدنه اجتماعی را متناسب با خودش می سازد.

کلانتری: اتفاقاتی در حوزه عمومی علم و به طور خاص در حوزه توسعه افتاده است که گشایش های تاریخی را رقم زده و من به این گشایش ها خیلی امید دارم. متاسفانه عمده اش هم خارج از ایران است؛ مثلاً چرخشی که در مطالعات علمی و ادبیات توسعه در خود غرب صورت گرفته، خیلی کمک کننده است. فرض کنید در حوزه جامعه شناسی شهری در کلاس های دانشگاه تهران، من به راحتی و با کمترین مخالفت می توانم از این سخن بگویم که برای فهم شهر تهران و برای فهم شهرهای اسلامی و ایرانی، مدل خاص خودمان را می خواهیم؛ چون می توانم از کستللو، هاروی و خیلی از متفکران غربی دیگر مثال بزنم که چگونه بومی گرایی در فهم اجتماعات و تحولات شهری را پذیرفته و نظریه پردازی کرده اند. می توانم ارجاع بدهم به ده ها کتاب که در این زمینه تولید شده و ما متأسفانه تولیدی نداشته ایم یا حتی از مطالعات مدل یابی ایشین در مورد تأثیر وقف بر فرآیندهای شهری در ترکیه مثال بزنم. ما در این زمینه ها عقب هستیم، اما به هر حال این گشایش تاریخی در فضای جهانی عنصر بسیار مهمی است که آشنایی نخبگان با این تحولات می تواند بسیار رهگشا و مفید باشد.
گفتمان سازی زمانی موفق خواهد بود که آن موضوع یا دغدغه خاص در متن جامعه طنین داشته باشد. به نظر من این صحبت های ما، در سال های اخیر چنین طنینی داشته است. خیلی ها این منظر انتقادی به غرب را قبول دارند و منظر بومی گرایی را هم در مجموع لازم می دانند. البته در شدت و ضعف نظرات و مؤلفه های مورد انتقاد یا مورد تأکید، با هم متفاوت هستند، اما اصل بازی پذیرفته شده و این خیلی مهم است. من زمانی را که این سخنان مهجور بود و گویندگان آن در اقلیت بودند به خوبی به یاد دارم. اما امروز حتی سکولارترین استادان گاهی از این بحث می کنند که این نظریات غربی به چه درد ما می خورد؟ باید درباره ایران با زبان خودمان صحبت کنیم. همه دنبال این هستند که بتوانند درباره جامعه ایرانی نظریه ای درخور ارائه کنند.
بگذارید از زاویه دید دیگری نگاه کنم. ورود روش های کیفی به محافل علمی کشور و استفاده از آنها در پژوهش های اجتماعی و... خودش به معنی توجه نسبت به زیست بوم و متن اجتماعی در تکوین نظریه است. ما دیگر دنبال «نظریه آزمایی» نیستیم، بلکه دنبال «نظریه پردازی» هستیم. لنگان لنگان می خواهیم در این حوزه های بکر که اساساً در چهارچوب های تفکر غربی نمی گنجد، نظریه پردازی و الگوسازی کنیم؛ مثلاً نقش ائمه جمعه و جماعات را در کاهش اثرات مخرب زیست محیطی مطالعه می کنیم. الآن شهرداری تهران این کار را می کند و از ظرفیت مساجد و هیئت ها برای سالم سازی فضای شهری بهره می گیرد. این مدل، ولو ضعیف و مشکل دار، خاص ایران است که می تواند ساخته و پرداخته شود. از نگاه من جامعه جهانی و جامعه علمی امروز با این نگرش بومی و الگوساز، بسیار همراه تر از گذشته است.

•	برخی معتقدند جامعه ایران جامعه مدرن است، اما کژ ریخت است و باید به هنجار شود. جامعه مدرن جامعه ای است که وضعیت بهداشت، آموزش، زیرساخت های ارتباطی، تامین امنیت و... در آن بهبود چشمگیری نسبت به جامعه سنتی نشان می دهد. پرسش من این است: چگونه می توانیم از جامعه ای که به دست خودمان آن را از حیث اقتصادی و اجتماعی مدرن کرده ایم، آن روح فلسفی و معرفتی مدرن را بگیریم و نظریه ها و جهت گیری ها و مدل های دیگری به آن بدهیم؟

کلانتری: البته این زاویه دید را از نظر سطح تحلیل نمی پسندم، اما با اصل قضیه موافقم؛ یعنی بسیاری از ویژگی های جامعه ما، جامعه ای مدرن را نشان می دهد؛ چون الگوی دیگری به‌طور مدون نداشته ایم که مبنای برنامه ریزی توسعه باشد. آرمان شهری متفاوت از دنیای مدرن داشته ایم، اما الگوی ما همان الگوی موجود مدرن بوده و به اینجا رسیده ایم. در واقع دانشگاه های ما نتوانستند همپای تحولات تاریخ ساز مردمی به صورت بندی گفتمانی این الگو پرداخته و آن را تعالی دهند و لذا بسیاری از این پتانسیل ها هرز رفته و حتی در مقاطعی به شدت تخریب شده و یا سمت و سوی تجددی پیدا کردند تا اینکه به چنین وضعیتی دچار شدیم. به طوری که امروزه انگاره واحدی بر مردم و متفکران ما حاکم نیست، بلکه نوعی تلفیق از همه شیوه های فکری و نظام های معنایی است. ما صبح ها در زندگی شهری مدرن هستیم، ظهرها و عصرها در کافه ها پسامدرن می شویم و شب ها در کنار خانواده، آرامش سنتی را می خواهیم. واقعاً حالات روحی و تجربه های وجودی ما این گونه است.
عرض من این است که با در نظر گرفتن همین واقعیت ها، می خواهیم چه بگوییم؟ ما که نباید فراموش کنیم انقلاب اسلامی در همین کشور رخ داده و دنبال چه چیزی بوده است؟ انقلاب اسلامی یک گشایش تاریخی است. با وجود تمامی این اتفاقات، ظرفیت امروزین ما برای دین داری و بومی گرایی با سی و پنج سال قبل، خیلی متفاوت است و از جهات مهمی افزایش پیدا کرده؛ حتی در عرصه های نظری و فهم پیچیدگی های دین و پیشرفت یا سنت و تجدد و توسعه و... .
من در کنار انقلابی های سکولارشده، نیروهایی را می بینم که به فهم هایی رسیده اند که افرادی با شصت سال زندگی در عالم مدرن و یا دنیای سنتی به آن نمی رسند. این از زایش های انقلاب اسلامی است و فراگیر هم شده و دیگر در حد محفلی و محلی نیست. البته بازهم تکرار می کنم که کماکان جامعه ای آسیب دیده و دست کاری شده است. اما پرسش این است: امروز که به این فهم رسیده ایم و بدنه وسیعی از تحصیل کردگان را می شود در این راستا بسیج کرد، چه می خواهیم بکنیم؟ هدف گذاری بعدی ما چه باید باشد؟ تحقق کامل مدرنیته یا یک الگوی متفاوت برای تحقق آرمانی که پدران ما برای آن انقلاب کردند؟
البته شرایط تاریخی تحقق کامل آن آرمان ها برای آن نسل فراهم نشد، اما الآن زمینه بسیار فراهم تر است. دغدغه ای که امروز رهبر انقلاب در این باره مطرح کرده، سال ها قبل هم به بیانی دیگر ارائه شده اما هیچ وقت چنین طنینی نداشته است. چرا؟ چون شرایط آن اینقدر فراهم نبوده است. همین استقبال دانشگاهیان و حوزویان از چنین بحث هایی، نوید روزهای بهتر است. این پختگی و بلوغ جامعه را می رساند؛ چه در نتیجه «شکست های درونی» بوده باشد، چه حاصل «گشایش های بیرونی». شکست درونی به این معنا که امروز میان نخبگان اجماع وجود دارد که مدل توسعه مدرن در یک جایی با اندیشه و زندگی ما ناهمخوان است. اقتصاددان ها، جامعه شناس ها، مدیران و... به این نتیجه رسیده اند؛ لذا با طرح های کلان و فراروایت ها وداع کرده اند. نه تنها یک نسخه واحد برای جهان نمی توان پیچید، بلکه برای کشور و حتی برای پایتخت یعنی تهران هم نمی‌توان یک الگوی خطی تجویز کرد.
در هر حال افق و چشم انداز ما مشخص است. این افق با گشایش تاریخی انقلاب اسلامی روشن شده و باید در همان مسیر حرکت کنیم، به خصوص الآن که شرایط آماده تر است.

•	شما می گویید سبک زندگی بر اندیشه و گفتمان انسان ها مؤثر است. سؤال همین جاست که وقتی کنش های ما در زندگی روزمره، همچنان تلفیقی نامتوازن از سنت و تجدد است، چگونه می خواهیم روایت متفاوتی ارائه کنیم و این گفتمان تازه را در سطح جامعه گسترش دهیم تا دیگران هم آن را بپذیرند؟ اگر هم قرار است از اساس روایت میانه ای ارائه کنیم، کجا باید سنتی باشیم و کجا متجدد؟ کجا می توانیم از دیگران بیاموزیم و کجا باید نگاهمان به درون باشد؟

کلانتری: بگذارید خیالتان را راحت کنم. ما در موقعیتی تاریخی‌ هستیم که دیگر نمی توانیم فقط به درون نگاه کنیم. شما یک انسان را در این شهر به من نشان بدهید که متأثر از شرایط مدرن نباشد. امکان ندارد، ولی توجه کنید که بسیاری از زایایی ها و پویایی های اندیشه و زندگی ما در ایران، ناشی از همین رفت و برگشت ها میان سنت و تجدد و درون و بیرون است؛ مثلاً به نظر من دکتر داوری و یا دکتر کچویان در رفت و آمد میان دین داری و غرب شناسی است که دارند به تولید می رسند. نمی خواهم آن دو تیپی را که شما شناسایی کردید و برون گرا یا درون گرا هستند نفی کنم، اما تعامل و تعاطی میان این جهان ها نیز ممکن است.
تجربه مطالعات و تحقیقات «پسااستعماری» می تواند بسیار رهگشا باشد. من حتی «فمینیست ها» را از حیث رویکرد و روش، در این زمینه بسیار موفق و مطالعاتشان را بسیار غنی می دانم. آنها مباحث مفصلی را مطرح کرده اند درباره اینکه چگونه می توان جهان را به صورت فمینیستی معنادار کرد. این همان به چالش کشیدن روایت مسلط است. البته منظورم الگوی کار آنهاست، نه گزاره هایی که مطرح می کنند. اگر فمینیست ها توانسته اند با هدف و انگیزه خودشان این کار را بکنند، چرا ما در عرصه های دیگر نتوانیم؟
چهار پنج سال قبل پیش نویسی تهیه کرده بودم درباره «نقشه راه دستیابی به علوم اجتماعی اسلامی ـ ایرانی»؛ البته نقشه راه، نه به معنای مدیریتی، بلکه به مفهوم «برنامه پژوهشی» (شبیه تعبیر لاکاتوش)؛ یعنی کجا باید به چه بحث هایی برای رسیدن به علوم اجتماعی بومی دامن بزنیم. باز هم تأکید می کنم که منظورم دامن زدن به این بحث بوده، نه آنکه حتماً خروجی آن اسلامی ـ ایرانی است. من اساساً با این دید مشکل دارم که گمان کنیم یک علم اسلامی تک برداشتی و با قرائت واحد داریم، اما ممکن است گروهی از کارشناسان و متخصصان که چنین دغدغه ای دارند، وارد این عرصه شوند و بعد از مدت ها تلاش با یک برنامه پژوهشی، نظریه ها و قرائت های مختلفی در این باره ارائه کنند. تفاوت نگاه من با برخی از آقایان این است که من نگاه روادارانه ای دارم، البته با رعایت روش و چهارچوب. من همه این تلاش ها را دایره های متداخلی می بینم که در نهایت باید به چیز دیگری برسند. در واقع با این کار ما دعوای خود با علوم اجتماعی غربی را به میدان خودمان می آوریم و همه بحث می شود درباره علوم اجتماعی اسلامی ـ ایرانی. چیزی شبیه چپ و راست سیاسی در داخل چهارچوب‌های نظام که هر دو از خانواده انقلاب هستند.
به نظرم می توانیم با پذیرش رواداری روشمند، یک خانواده علوم اجتماعی زیر چتر اسلام داشته باشیم. اگر وصف علم را برای کارهای خود قائل شدیم، چاره ای جز پذیرش این تکثر نداریم. چه زمانی ممکن است این میزان از اختلاف نظر رفع شود؟ وقتی معصوم حضور داشته باشد. آن وقت تنها یک قرائت علمی خواهیم داشت. جالب اینجاست که ما این قاعده را در میان فقها پذیرفته ایم، در حالی که آنها به منابع اصیل بسیار نزدیک ترند و فقط به متن توجه دارند. در آنجا نظریه های مختلف و تفاوت آرای تفسیری، کلامی، فقهی و فلسفی را می پذیریم، اما انتظار داریم در ساحت علوم اجتماعی، یک نظریه واحد ارائه کنیم، در حالی که می دانیم آبشخور علوم اجتماعی، فقط اسلام نیست. اقتضای آن این است که به شرایط عینی جامعه اسلامی هم توجه شود، ولی متأسفانه تا مرز تکفیر هم پیش می رویم، در حالی که باید تحمل کنیم و به این بحث ها دامن بزنیم تا به جایی برسد. الگوی اسلامی ـ ایرانی پیشرفت هم همین‌طور گفتمان سازی خواهد شد.
یکی از گلایه های رهبری در دیدار با شورای عالی انقلاب فرهنگی همین بوده که ظاهراً فرموده اند: «من نکته ای درباره مهندسی فرهنگی گفتم، اما شما طرحی را تدوین کرده اید که انگار من لنین هستم و حُکم می کنم فلان کار را انجام دهید!» ایشان می خواهد به این بحث (الگوی پیشرفت) دامن بزند، چون می داند اگر این گفتمان طنین پیدا کند، به جای یک الگو، چندین الگوی موفق سر برخواهد آورد. آنگاه دعوا میان الگوهای بومی خواهد بود. اگر چنین نکنیم و به تکثر قرائت ها ذیل یک چتر واحد احترام نگذاریم، تمامی قرائت ها و نظریه های الگوهای بومیِ ممکن، خود را در زاویه با قرائت رسمی از الگوی اسلامی ـ ایرانی پیشرفت معنا می کنند؛ چون خود را چنین می یابند و در نتیجه چنین می شوند. متأسفانه این آسیب از چشم رهبری دیده خواهد شد و با موضع گیری در برابر ایشان گره خواهد خورد.
اگر نگاه درستی داشته باشیم، حتی جهانی شدن هم برای ما فرصت است. البته نقدهایی را در لایه های گوناگون نسبت به جهانی شدن داریم، اما خود غربی ها هم فهمیده اند که باز شدن این فضا، به ضرر آنها نیز خواهد بود؛ یعنی خود آنها هم متوجه خطرات یک فضای پساتجدد متکثر جهانی شده هستند و حتی برخی تروریسم را زاییده همین پدیده می دانند.

•	طبیعتاً دنبال یک دستورالعمل واحد نیستیم، اما برای اینکه از این گسست ها و گشایش ها به سمت گفتمان سازی برویم، چه بایسته ها و نبایسته هایی داریم؟

کلانتری: به نظر من باید به عوامل مختلف در لایه های گوناگون اجتماعی توجه کنیم؛ مثلاً برای توده مردم و برای مسئولان و برای دانشگاهیان می توان بسته های جداگانه ای تهیه کرد. من به دانشجویان می گویم شما لازم نیست کار خاصی بکنید، کافی است سر کلاس از منِ استاد بپرسید این نظریه هایی که تدریس کردید، چه ربطی به جامعه ایران دارد. باور کنید این نطفه الگوی اسلامی ـ ایرانی پیشرفت است. واقعاً چیزی غیر از این نیست. در ادبیات گفتمانی می گویند که گاهی گفتمان با یک سؤال آغاز می شود. درست همان وقتی که ذهن ما یک باره دغدغه مند و مسئله مند می شود. وقتی سؤال جدی شد و تکرار گردید، تبدیل به یک مسئله می شود و ناگزیر باید از آن سخن گفت و درباره اش پژوهش کرد.
پس می توان بسته هایی را با توجه به لایه های گوناگون اجتماعی مطرح کرد. البته بسته در اینجا به معنای مهندسی کردن نیست. به مفهوم دامن زدن چهارچوب مند به این مباحث به اقتضای مخاطبان است، اما اصل، درگیر کردن لایه های مختلف اجتماعی است. حتی ممکن است ترجمه یک سری کتاب های انتقادی، چالش انگیز و تازه نگر، به ما در این مسیر کمک کند.
من اعتقاد دارم جامعه تشنه است، اما از من و امثال من که ذهن و ادبیاتشان آلوده به صدها منظر و نظریه بشری است، نسخه درخوری درنمی آید. زایش واقعی در بدنه مردمی است. باید به متن جامعه برویم. با دقت نگاه کنیم و ببینیم دارد چه اتفاقی می افتد؟ بعد همان تجربه های مثبت عینی را نظریه پردازی و الگوسازی کنیم تا پخش شود. فرض کنید در یک روستای دورافتاده در سیستان و بلوچستان چند جوان الگویی از کار فرهنگی درست کرده اند که مؤثر هم هست، در حالی که نه می دانند سرمایه اجتماعی چیست و نه از شبکه سازی سر در می آورند. البته این آسیب علوم اجتماعی ماست که به سطح کنشگری در متن جامعه نزدیک نیست و توانایی ورود به متن و هدایت لایه های اجتماعی را ندارد. اگرچه علوم اجتماعی در صورت بومی شدن می تواند کارآمدی هم داشته باشد. حتی علوم اجتماعی کنونی هم اگر درست فهم و استفاده شود، برای درمان بعضی از وجوه آسیب های اجتماعی مفید خواهد بود؛ چون درد ما مدرن است، درمان آن هم گاهی ناگزیر مدرن خواهد بود. برای همین در طب اسلامی برای بسیاری از سرطان ها و یا مثلاً بیماری ایدز دارویی نداریم؛ چون اینها امراض مدرن هستند. البته این وضعیت گذراست و ناگزیر. چون ما در عصر اضطرار هستیم!




با انتخاب لینک کانال تلگرام در قسمت «صفحه اینترنتی مرتبط»، به ما ملحق شوید.